<html>
<head>
<meta http-equiv="Content-Type" content="text/html; charset=UTF-8">
<title>3.5. Pre-partiționare pentru sisteme multi-pornire</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux - Ghid de instalare">
<link rel="up" href="ch03.html" title="Cap. 3. Înainte de a instala Debian GNU/Linux">
<link rel="prev" href="ch03s04.html" title="3.4. Îndeplinirea cerințelor minime de către componente și dispozitive">
<link rel="next" href="ch03s06.html" title="3.6. Configurarea componentelor, dispozitivelor și a sistemului de operare înainte de instalare">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">3.5. Pre-partiționare pentru sisteme multi-pornire</th></tr>
<tr>
<td width="20%" align="left">
<a accesskey="p" href="ch03s04.html"><img src="images/prev.png" alt="Înapoi"></a> </td>
<th width="60%" align="center">Cap. 3. Înainte de a instala Debian GNU/Linux</th>
<td width="20%" align="right"> <a accesskey="n" href="ch03s06.html"><img src="images/next.png" alt="Înainte"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="non-debian-partitioning"></a>3.5. Pre-partiționare pentru sisteme multi-pornire</h2></div></div></div>
<p>Partiționarea discului se referă pur și simplu la acțiunea de a împărți discul în secțiuni. Fiecare secțiune este apoi independentă de celelalte. Este aproximativ echivalent cu ridicarea pereților în interiorul unei case; dacă adăugați mobilier într-o cameră, această acțiune nu afectează nicio altă cameră. </p>
<p>Dacă aveți deja un sistem de operare pe sistemul dvs. <span class="phrase"> (Windows, OS/2, MacOS, Solaris, FreeBSD, …) </span>  care utilizează întregul disc și doriți să adăugați Debian pe același disc, va trebui să-l reîmpărțiți. Debian necesită propriile sale partiții pe disc. Nu poate fi instalat pe partițiile Windows sau Mac OS X. Este posibil să poată partaja unele partiții cu alte sisteme Unix, dar acest lucru nu este acoperit aici. Cel puțin veți avea nevoie de o partiție dedicată pentru sistemul de fișiere rădăcină al Debian. </p>
<p>Puteți găsi informații despre configurarea curentă a partiției utilizând un instrument de partiționare pentru sistemul dvs. de operare actual<span class="phrase">, cum ar fi Administratorul de disc integrat în Windows</span>. Instrumentele de partiționare oferă întotdeauna o modalitate de a afișa partițiile existente fără a face modificări. </p>
<p>În general, modificarea unei partiții cu un sistem de fișiere deja pe ea va distruge orice informație de acolo. Prin urmare, ar trebui să faceți întotdeauna copii de rezervă înainte de a face orice repartiționare. Folosind analogia casei, probabil că ați dori să mutați toată mobila în drum înainte de a muta un perete sau riscați s-o distrugeți. </p>
<p>Multe sisteme de operare moderne oferă posibilitatea de a muta și redimensiona anumite partiții existente fără a le distruge conținutul. Acest lucru permite crearea de spațiu pentru partiții suplimentare fără a pierde datele existente. Chiar dacă acest lucru funcționează destul de bine în majoritatea cazurilor, efectuarea de modificări în partiționarea unui disc este o acțiune în mod inerent periculoasă și ar trebui făcută numai după ce ați făcut o copie de rezervă completă a tuturor datelor. <span class="phrase">Pentru partițiile FAT/FAT32 și NTFS așa cum sunt utilizate de sistemele Windows, capacitatea de a le muta și redimensiona fără pierderi este oferită atât de <code class="classname">debian-installer</code> precum și de către Administratorul de disc integrat al Windows. </span> </p>
<p>Pentru a redimensiona fără pierderi o partiție FAT sau NTFS existentă din <code class="classname">debian-installer</code>, mergeți la pasul de partiționare, selectați opțiunea pentru partiționare manuală, selectați partiția de redimensionat și pur și simplu specificați noua ei dimensiune. </p>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch03s04.html"><img src="images/prev.png" alt="Înapoi"></a> </td>
<td width="20%" align="center"><a accesskey="u" href="ch03.html"><img src="images/up.png" alt="Sus"></a></td>
<td width="40%" align="right"> <a accesskey="n" href="ch03s06.html"><img src="images/next.png" alt="Înainte"></a>
</td>
</tr>
<tr>
<td width="40%" align="left" valign="top">3.4. Îndeplinirea cerințelor minime de către componente și dispozitive </td>
<td width="20%" align="center"><a accesskey="h" href="index.html"><img src="images/home.png" alt="Acasă"></a></td>
<td width="40%" align="right" valign="top"> 3.6. Configurarea componentelor, dispozitivelor și a sistemului de operare înainte de instalare</td>
</tr>
</table>
</div>
</body>
</html>
