<html>
<head>
<meta http-equiv="Content-Type" content="text/html; charset=UTF-8">
<title>3.4. Voldoen aan de minimale vereisten op het gebied van hardware</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="ch03.html" title="Hoofdstuk 3. Vooraleer u Debian GNU/Linux installeert">
<link rel="prev" href="ch03s03.html" title="3.3. Benodigde informatie">
<link rel="next" href="ch03s05.html" title="3.5. Uw harde schijf vooraf indelen voor een multi-boot systeem">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">3.4. Voldoen aan de minimale vereisten op het gebied van hardware</th></tr>
<tr>
<td width="20%" align="left">
<a accesskey="p" href="ch03s03.html"><img src="images/prev.png" alt="Terug"></a> </td>
<th width="60%" align="center">Hoofdstuk 3. Vooraleer u Debian GNU/Linux installeert</th>
<td width="20%" align="right"> <a accesskey="n" href="ch03s05.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="minimum-hardware-reqts"></a>3.4. Voldoen aan de minimale vereisten op het gebied van hardware</h2></div></div></div>
<p>Eens u klaar bent met het verzamelen van informatie over de hardware van uw computer, moet u nagaan of uw hardware geschikt is voor het soort installatie dat u wenst uit te voeren. </p>
<p>Afhankelijk van uw noden is het mogelijk dat u het kunt stellen met minder dan sommige van de in onderstaande tabel vermelde minima. Toch lopen de meeste gebruikers het risico gefrustreerd te geraken als ze deze suggesties negeren. </p>
<p>Voor een desktopsysteem wordt minimaal een Pentium 4, 1GHz systeem aanbevolen. </p>
<div class="table">
<a name="id1343"></a><p class="title"><b>Tabel 3.2. Aanbevolen minimale systeemvereisten</b></p>
<div class="table-contents"><table class="table" summary="Aanbevolen minimale systeemvereisten" border="1">
<colgroup>
<col>
<col>
<col>
<col>
</colgroup>
<thead><tr>
<th>Type installatie</th>
<th>RAM (minimum)</th>
<th>RAM (aanbevolen)</th>
<th>Harde schijf</th>
</tr></thead>
<tbody>
<tr>
<td>Zonder desktop</td>
<td>512MB</td>
<td>1GB</td>
<td>4GB</td>
</tr>
<tr>
<td>Met desktop</td>
<td>1GB</td>
<td>2GB</td>
<td>10GB</td>
</tr>
</tbody>
</table></div>
</div>
<br class="table-break"><p>Bij de minimale waarden wordt ervan uitgegaan dat wisselgeheugen geactiveerd is en dat geen live-image gebruikt wordt. Bij de waarde <span class="quote">“<span class="quote">No desktop</span>”</span> (geen desktop) wordt ervan uitgegaan dat het op tekst gebaseerde (niet het grafische) installatiesysteem gebruikt wordt. </p>
<p>De feitelijke minimale geheugenvereisten liggen een stuk lager dan de in deze tabel opgegeven getallen. Met geactiveerd wissselgeheugen is het mogelijk om Debian te installeren met slechts 350MB. Hetzelfde geldt voor de vereisten inzake schijfruimte, vooral als u selectief bent wat de te installeren toepassingen betreft. Zie <a class="xref" href="apds02.html" title="D.2. De hoeveelheid schijfruimte die nodig is voor taken">Paragraaf D.2, “De hoeveelheid schijfruimte die nodig is voor taken”</a> voor bijkomende informatie over de vereiste schijfruimte. </p>
<p>Het installatieprogramma schakelt normaal gesproken automatisch geheugenbesparende kunstgrepen in om op zo'n systeem met weinig geheugen te kunnen draaien, maar op architecturen die minder getest zijn kan het zijn dat het dit over het hoofd ziet. Dit kan echter handmatig geactiveerd worden door de opstartparameter <strong class="userinput"><code>lowmem=1</code></strong> of zelfs <strong class="userinput"><code>lowmem=2</code></strong> toe te voegen (zie ook <a class="xref" href="ch06s03.html#lowmem" title="6.3.1.1. Controle van het beschikbaar geheugen / modus voor weinig geheugen">Paragraaf 6.3.1.1, “Controle van het beschikbaar geheugen / modus voor weinig geheugen”</a> en <a class="xref" href="ch05s03.html#installer-args" title="5.3.2. Parameters voor het installatiesysteem van Debian">Paragraaf 5.3.2, “Parameters voor het installatiesysteem van Debian”</a>). </p>
<p>De installatie op systemen met minder geheugen<a href="#ftn.id1373" class="footnote" name="id1373"><sup class="footnote">[2]</sup></a> of minder schijfruimte kan mogelijk zijn, maar wordt enkel aangeraden aan ervaren gebruikers. </p>
<p>Het is mogelijk om een grafische desktopomgeving te gebruiken op oudere of eenvoudige systemen, maar dan wordt aanbevolen om een vensterbeheerder te installeren die minder gulzig is naar systeembronnen dan die van de desktopomgevingen GNOME of KDE Plasma. Mogelijke alternatieven zijn <code class="classname">xfce4</code>, <code class="classname">icewm</code> en <code class="classname">wmaker</code>, maar er zijn er nog andere waaruit u kunt kiezen. </p>
<p>Voor serverinstallaties is het praktisch onmogelijk om algemene vereisten op te geven inzake geheugen en schijfruimte, aangezien deze sterk afhankelijk zijn van het beoogde gebruik van de server. </p>
<p>Onthoud dat deze groottes geen rekening houden met al de overige zaken die men meestal ook aantreft, zoals gebruikersbestanden, e-mail en gegevens. Het is altijd het beste om de benodigde ruimte voor uw eigen bestanden en gegevens royaal in te schatten. </p>
<p>De vereiste schijfruimte voor een vlotte werking van het Debian GNU/Linux-systeem zelf is wel inbegrepen in de opgegeven aanbevolen systeemvereisten. In het bijzonder de partitie <code class="filename">/var</code> bevat naast zijn gewone inhoud zoals logbestanden, een heleboel statusinformatie die specifiek is voor Debian. De bestanden van <span class="command"><strong>dpkg</strong></span> (met informatie over al de geïnstalleerde pakketten) kunnen makkelijk 40MB in beslag nemen. Ook slaat <span class="command"><strong>apt</strong></span> gedownloade pakketten hier op voor ze geïnstalleerd worden. U moet gewoonlijk minstens 200MB voorbehouden voor <code class="filename">/var</code> en nog veel meer als u een grafische desktopomgeving installeert. </p>
<div class="footnotes">
<br><hr width="100" align="left">
<div id="ftn.id1373" class="footnote"><p><a href="#id1373" class="para"><sup class="para">[2] </sup></a> Installatie-images die het grafische installatieprogramma ondersteunen hebben meer geheugen nodig dan images die enkel het op tekst gebaseerde installatieprogramma ondersteunen en moeten niet gebruikt worden op systemen met minder geheugen dan 780MB. Indien u de keuze heeft tussen het opstarten van het op tekst gebaseerde of het grafische installatieprogramma, zou u op dergelijke systemen het eerste moeten kiezen. </p></div>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch03s03.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="ch03.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ch03s05.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">3.3. Benodigde informatie </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> 3.5. Uw harde schijf vooraf indelen voor een multi-boot systeem</td>
</tr>
</table>
</div>
</body>
</html>
